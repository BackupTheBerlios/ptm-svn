Kilka uwag o tłumaczeniu tekstów dla PTM.

Stawiamy na jakość.

Priorytetem jest wierność oryginałowi. Nie tolerujemy żadnych literackich
zapędów tłumaczy, tekst przetłumaczonego manuala ma być tak bliski oryginałowi
jak to tylko możliwe.
Wbrew pozorom nie ma to nic wspólnego z tłumaczeniem słowo po słowie.
Tłumaczenie słowo po słowie oznacza skasowanie tekstu przez dział korekty.

Stąd pierwsza uwaga:
Nie wolno tłumaczyć tekstu słowo po słowie - należy przeczytać całe zdanie,
czasem nawet cały akapit i potem przekazać dokładnie tę samą treść możliwie
sprawnie w naszym rodzimym języku. Wymaga to trochę wprawy i często
przeczytania przetłumaczonego tekstu kilka razy na głos. Polecam te metody, one
zapewnią, że teksty, które przyślecie nie polecą do kosza tylko trafią do
czytelników. Tekst musi wyglądać naturalnie dla polskiego czytelnika, ma być
napisany zgodnie z polskimi zasadami gramatyki i interpunkcji, nie angielskimi.

Tłumaczenie to nie jest prosta sprawa. Jeśli ktoś pisał, że to łatwe - kłamał.
Tłumaczenie dokumentacji wymaga nie tylko znajomości tematyki tłumaczonego
tekstu i rozumienia języka angielskiego. Przede wszystkim wymaga pewnej dość
rzadkiej zdolności - swobody w przelewaniu myśli w słowa, wprawy w posługiwaniu
się językiem polskim. 

Na szczęście w Internecie jest wiele źródeł, dzięki którym można znacznie
poprawić swoje umiejętności.

Na szczególną uwagę zasługuje serwis <a href="http://pwn.com.pl">Wydawnictwa
Naukowego PWN</a>. Zawiera on serię słowników, które pozwolą rozwiać
wątpliwości dotyczące interpunkcji i ortografii ("przecież" czy "przecierz"?).
Można tam sprawdzić gdzie stawia się przecinki (stawiamy przecinek przed "aby"
i "przecież" czy nie?), można sprawdzić też jakie części mowy pisze się z "nie"
łącznie, a które rozłącznie ("niedouczony" czy "nie douczony"?).. 
Generalnie jest tam wszystko co Polak wiedzieć powinien, a czego często już nie
pamięta z lat młodości.

Niestety piękna polszczyzna to jeszcze nie dość by stać się świetnym tłumaczem.
Tłumaczymy dokumentację systemu operacyjnego, teksty techniczne, często
zawierające informacje jakich nie ma nigdzie indziej w języku polskim.

W związku z tym zderzamy się co chwila z okrutną koniecznością przetłumaczenia
terminu, który wydaje się nie mieć odpowiednika w naszym języku. Oczywiście
można wtedy wymyślić samemu jakieś słowo (tak przetłumaczono "interface" jako
"międzymordzie"). Można też wykazać się sprytem i zapytać na kanale #ptm w
sieci irc.freenode.net, gdzie inni tłumacze z przyjemnością poinformują
zdesperowanego kolegę co jest czym. Ale co robić, kiedy koledzy nie wiedzą, a
wymyślić się nie da? Cóż, jest kilka miejsc w sieci, gdzie można szybko
sprawdzić niemal wszystko. Polecam szczególnie <a
href="http://pl.wikipedia.org">Wikipedię</a>.  Ludzie ją redagujący to wysoce
wykwalifikowany zespół, który zazwyczaj dostarcza bardzo przemyślanej i
profesjonalnej terminologii. 
Jest też kilka zbiorków słówek dla tłumaczy, które są rozsiane po całej sieci.
Ja osobiście bardzo lubię słownik znajdujący się pod adresem <a
href="http://dev.gentoo.org/~rane/slownik.gz">http://dev.gentoo.org/~rane/slownik.gz</a>.
Korzystam z niego od dawna i rzadko kiedy mnie zawodzi. Mozna go pobrać
programem wget oraz przeszukiwać programem zgrep (szczegóły pracy z nimi są w
odpowiednich stronach man).

Naukę procesu tłumaczenia dokumentacji warto wesprzeć konkretnymi uwagami,
jakie na szczęście nam, nowicjuszom i hobbystom, w obfitych ilościach zostawili
w Internecie profesjonalni tłumacze.

Bezcennym źródłem informacji jest <a
href="http://venus.ci.uw.edu.pl/~milek/slowniki/zasady.htm">strona Marcina
Miłkowskiego</a>.

Wiele cennych uwag zawiera również <a
href="http://www.piotr.kresak.pl/konwen222.htm">Poradnik dla tłumaczących
oprogramowanie firmy Lotus</a>.

Lektura obu tych stron to niezbędne wymaganie dla osób chcących przystąpić do
naszego projektu. Wiedza tam zawarta (i połączona z wiernością tłumaczenia i
poprawnością językową) gwarantuje odpowiednio wysoki poziom tłumaczenia, by
dołączyć je do oficjalnych wydań pakietu polskich stron man.
