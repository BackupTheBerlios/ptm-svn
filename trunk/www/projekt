Witamy,

Strona należy do PTM - projektu tłumaczenia manuali.

Do naszych obowiązków należy tłumaczenie oraz zarządzanie już przetłumaczoną
dokumentacją systemową man dla systemu Linux. Są to strony, które stanowią
podstawę nauki pracy z tym systemem, a ich lokalizacja jest kluczowa z punktu
widzenia rozbudowy polskiej społeczności Linuksowej. Strony te znajdują się w
każdej dystrybucji Linuksa i są zwykle pierwszum źródłem informacji i pomocy w
przypadku pojawienia się jakichkolwiek problemów. W związku z tym, że niewiele
osób zna angielski na wystarczająco dobrym poziomie by w pełni zrozumieć
przedstawione w wielu stronach man instrukcje oraz w związku z tym, że ich
zrozumienie jest niezbędne dla używania Linuksa, postanowiliśmy spędzić część
naszego wolnego czasu na tłumaczeniu tych stron na język polski.

Dostarczamy przetłumaczonych na język polski stron man wszystkim dystrybucjom,
które są dostępnością takich stron zainteresowane, czyli w praktyce każdej
poważnej odmianie Linuksa.

Każdy człowiek znający dobrze Linuksa i angielski może pomóc nam w pracy.
Potrzebni są nie tylko tłumacze do stron, które jeszcze są po angielsku, ale
także osoby dokonujące korekty już przetłumaczonych tekstów czy po prostu
zgłaszające błędy.

Aby się z nami skontaktować, wystarczy wysłać e-mail do jednej z osób
zarządzających projektem:

Damian Szeluga (damjanek@gentoo.pl)
Łukasz Damentko (rane@gentoo.org)

Można z nami również porozmawiać na oficjalnym kanale projektu, #ptm w sieci
irc.freenode.net (http://freenode.net).

Praca nad manualami odbywa się w repozytorium SVN, które sponsoruje serwis
Berlios.de. 

Adres repozytorium to: http://svn.berlios.de/viewcvs/ptm/trunk/

Dostęp do niego może otrzymać każdy chętny do pomocy w pracach nad tłumaczeniem
manuali. Każdy chętny dostanie też szansę dokonania wkładu w rozwój
społeczności opensource w Polsce. Nie odrzucamy żadnej pomocy.

Zapraszamy do współpracy.

Zespół PTM.



